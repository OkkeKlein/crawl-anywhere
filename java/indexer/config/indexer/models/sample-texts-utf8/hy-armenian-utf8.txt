Համակարգչային խաղերի համաշխարհային շուկան ամենադինամիկ զարգացող եւ կայուն շուկաներից մեկն է։ Նույնիսկ համաշխարհային ֆինանսատնտեսական ճգնաժամի պարագայում խաղասերները շարունակում են գնել խանութներից իրենց սիրելի խաղերը։ Համակարգչային խաղեր արտադրող խոշոր ընկերությունների եկամուտները գերազանցում են կինոբիզնեսի եկամուտները, իսկ շուկայում շրջանառվող գումարները հասնում են տասնյակ միլիարդավոր դոլարների։ Այդ իսկ պատճառով համակարգչային խաղեր արտադրող հսկաները տարեկան ստեղծում են տասնյակ նոր խաղեր՝ գրավելով երկրպագուների նոր և նոր բանակներ։

Նման ինտենսիվ շուկայական հարաբերությունները և խիստ մրցակցությունն առաջացնում են «բնական ընտրության» էֆեկտ, որի հետևանքով լավագույն խաղերը ձեռք են բերում կայուն եւ նվիրված սպառող՝ առաջացնելով նույնիսկ, այսպես կոչված, «ենթամշակույթներ»։ Օգտվելով դրանից՝ առավել հաջողակ խաղերի հեղինակ ընկերությունները ստեղծում են այդ խաղերի անվերջ շարունակությունները՝ ապահովելով իրենց համար կայուն և անսպառ եկամուտ։

Ավելի մեծ նվաճումների են հասել այսպես կոչված՝ ցանցային խաղեր արտադրողները. նման խաղերը թույլ են տալիս ոչ միայն ինտերնետի միջոցով շփվել աշխարհի տարբեր ծայրերում ապրող մարդկանց հետ, այլև արտադրող ընկերությանը հնարավորություն են տալիս իրական ժամանակում ստեղծել և տեղադրել հավելումներ տվյալ խաղի համար, ինչի շնորհիվ հետաքրքրությունն արտադրանքի նկատմամբ երբեք չի մարում։ Այլ ընկերություններ էլ ավելի առաջ են գնացել. համակարգչային խաղերի սիրահարները շուտով կկարողանան իրենց հերոսներին ղեկավարել ընդամենը մտքերի և զգացմունքների միջոցով։ Նման հնարավորություն են ընձեռում մարդկային ուղեղի ազդանշանները հաշվող յուրահատուկ նեյրոականջակալները, որոնք վաճառքի կհանվեն արդեն այս տարի։

Անհնար է թերագնահատել համակարգչային խաղերի ազդեցությունը ժամանակակից հասարակության վրա թե դրական և թե բացասական առումներով։ Դրանք հնարավորություն են տալիս զարգացնել երեխայի ինտելեկտուալ կարողությունները, կարևոր նշանակություն ունեն դաստիարակության համար, սակայն, միևնույն ժամանակ, քիչ չեն դեպքերը, երբ համակարգչային խաղերը տարաբնույթ ողբերգությունների պատճառ են դարձել։ Միաժամանակ խաղեր արտադրող ընկերությունները մեծ հաջողությամբ գործում են ոչ միայն Հյուսիսային Ամերիկայում, Ճապոնիայում, Եվրոպայում և Ռուսաստանում, այլև շատ զարգացող երկրներում՝ Հնդկաստանում, Պակիստանում, Սիրիայում և այլուր։

Հայաստանում նույնպես համակարգչային խաղեր սիրում են և գնահատում, իսկ որ ամենակարեւորն է՝ կարողանում են ճիշտ ընկալել։ Փառք Աստծո, ի տարբերություն շատ զարգացած երկրների, Հայաստանում դեռ չի եղել անչափահասի մասնակցությամբ ողբերգական դեպք՝ կապված համակարգչային խաղերի հետ։ Խաղեր վաճառող մի շարք խանութներում մեզ տեղեկացրին, որ խաղային սկավառակները ինչպես նախկինում, այնպես էլ այսօր բավական լավ են վաճառվում։ «Ամենասպասված խաղերի համար գնորդները գալիս են ամեն օր՝ հարցնելով արդյոք դեռ չե՞նք ստացել։ Իսկ խանութում հայտնվելուն պես այդպիսի խաղերի նույնիսկ խոշոր խմբաքանակը սպառվում է նույն օրը», «ՀՀ»-ին ասացին Երևանի խոշորագույն խանութներից մեկում։ Ինչ վերաբերում է հայկական համակարգչային խաղերի արտադրությանը՝ այստեղ ակտիվությունը առայժմ թույլ է։ Հիմնականում ծրագրային գիտելիքների տիրապետող անհատներն են ստեղծում փոքր խաղեր, որոնք, իհարկե, համաշխարհային շուկայում չեն կարող տեղ գտնել։ «Լավ գրաֆիկայով խաղ գրելու համար պետք է ունենալ ստուդիա, ծրագրավորողների խումբ, սցենարիստ, հրահանգիչներ ու իհարկե՝ շատ փող»,-այսպես են կարծում նրանցից շատերը։ Ոմանք էլ համոզված են, որ մի շարք կարևորագույն ծրագրերի գերազանց իմացությունն ու երևակայության առկայությունն էլ բավական են։

Հայաստանում ստեղծված «ամենախոշոր» համակարգչային խաղերն առայժմ մնում են «Երևան դրայվը» և «Մեր բակը», որոնք իրենց գրաֆիկական և այլ պարամետրերով մի քանի անգամ զիջում են արտասահմանյան նույնիսկ անհաջող և թույլ խաղերին։
